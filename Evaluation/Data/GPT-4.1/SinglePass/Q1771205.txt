Rein Taagepera (sündinud 28. veebruaril 1933 Tartus) on Eestis sündinud Ameerika politoloog ja Eesti poliitik.

1944. aasta septembris põgenes Taagepera koos perega Eestist, mis oli tol ajal okupeeritud. Ta lõpetas keskkooli Marrakechis, Marokos, mis oli siis Prantsuse valduses. Seejärel õppis ta füüsikat Ameerika Ühendriikides ja Kanadas. 1965. aastal sai ta Delaware'i ülikoolist doktorikraadi. 1969. aastal sai ta magistrikraadi rahvusvahelistes suhetes ja asus tööle California ülikooli Irvine'i linnakus, kus ta töötas kogu oma Ameerika karjääri jooksul.

Taagepera teadustööd politoloogia valdkonnas käsitlevad peamiselt valimisi. Ta kasutab neis arvulisi ehk kvantitatiivseid meetodeid, mille õppis füüsikaõpingute käigus.

1971. aastal soovitas Taagepera Kanada metsaülikoolis, et okupeeritud Eesti peaks püüdma saavutada sarnase staatuse nagu oli Ungaril Nõukogude Liidu koosseisus. Selle pärast sooviti teda Eesti Üliõpilaste Seltsist välja arvata.

Taagepera oli Eesti Kongressi ja Põhiseaduse Assamblee liige. 1992. aasta Eesti presidendivalimistel kandideeris ta presidendiks ning sai kolmanda koha Arnold Rüütli ja Lennart Meri järel, kogudes 23% häältest. Hiljem oli ta üks erakonna Res Publica asutajatest ja selle esimees detsembrist 2001 kuni augustini 2002, kuid ta lahkus peatselt erakonna tegevusest.

Taagepera on sageli avaldanud arvamust ajakirjanduses ühiskondlikel ja poliitilistel teemadel. 2005. aastal muutus tuntuks tema kirjutises kasutatud väljend "demograafiline vetsupott", millega ta kirjeldas eestlaste rahvastikuprobleemi.

Tema abikaasa oli keemik Mare Taagepera (1938–2013) ja neil on kolm last. Tema isa oli Karl Taagepera, kes töötas loomaarstiteadlasena.