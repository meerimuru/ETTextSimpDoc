Göran Therborn (sündinud 23. septembril 1941 Kalmaris) on rootsi sotsioloog ja üks enim tsiteeritud postmarksiste. 

Ta on kirjutanud klassistruktuurist, riigi toimimisest, ideoloogia kujunemisest, globaliseerumisest ning marksismi tulevikust. Ta toetab vabadust ja võrdsust kõigile, võrdsust taotlevaid ühiskondlikke liikumisi ning vastandub imperialismile ehk võõra riigi võimule teiste rahvaste üle.

Therborn sai doktorikraadi 1974. aastal Lundi Ülikoolist, kus ta õppis sotsioloogiat, politoloogiat ja majandust. Ta on töötanud mitmes ülikoolis, sealhulgas Lundi Ülikoolis (Rootsi), Nijmegeni Ülikoolis (Holland), Göteborgi Ülikoolis (Rootsi) ja Cambridge’i Ülikoolis (Suurbritannia). Praegu on ta Cambridge'i Ülikooli sotsioloogia emeriitprofessor, mis tähendab, et ta on seal töötanud professorina ja nüüd on pensionil, kuid jätkab teadus- ja õppetööd. Pärast pensionile jäämist 2010. aastal elab ta taas Rootsis, kuid on jätkuvalt seotud Cambridge’i Ülikooliga, kus loeb loenguid ja juhendab doktorante.

Therborni raamatus „The Ideology of Power and the Power of Ideology“ (1980) käsitletakse, kuidas ideoloogiad muutuvad, kuidas ühiskondlikud klassid kujundavad oma ideoloogiat ning kuidas ideoloogia võib ühiskonnas domineerida. Ta pakub ülevaadet, kuidas postmarksistliku vaate järgi ideoloogiad kujunevad.

Raamatus „From Marxism to Post-Marxism?“ (2008) annab ta ülevaate marksistliku teooria arengust ja sellest, kuidas marksistlik mõte on 21. sajandil muutunud.