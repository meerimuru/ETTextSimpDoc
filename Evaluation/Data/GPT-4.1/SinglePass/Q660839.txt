Vitslav I (taani keeles: Vitslav den 1. af Rügen; umbes 1180 – 7. juuni 1250), tuntud ka nimedega Vislav, Vizlav, Wislaw, Wizlaw ja Witslaw, oli lääne slaavi päritolu Taani kuninga vasall ehk alluv ning Rügeni vürst aastatel 1221–1249.

Vitslav I kohta on esimene kirjalik teade aastast 1193. Tema isa oli Rügeni vürst Jaromar I ja ema oli printsess Hildegard, kelle isa oli Taani kuningas Knud V ja ema Rootsi printsess Sophie Sverkersdotter.

1219. aastal osales Vitslav I oma isanda, Taani kuninga Valdemar II sõjakäigus Eestisse. Ta juhtis vägesid Lindanise lahingus.

Kui tema vend Barnuta troonist loobus, sai Vitslav I-st 1221. aastal ainus Rügeni vürst. Samal aastal mainiti ürikutes esimest korda saksa asunikke Rügeni maismaal. Järgnevatel aastatel osales ta uuesti sõdades Taani kuninga poolel, näiteks 1225. aasta Möllni lahingus ja 1227. aasta Bornhövedi lahingus. Kuigi taanlased said lüüa, jäi Vitslav I Taaniga tihedasse liitu. 1231. aastal asutas ta Neuenkampi (tänapäeval Franzburg) tsistertslaste kloostri. 1234. aastal andis ta Stralsundile linnaõigused ja erisoodustused, näiteks kalapüügiloa ja vabastuse teatud maksudest. Tema valitsusajal saavutas Rügeni vürstkond oma suurima suuruse.

Vitslav I sai koos oma abikaasa Margaretega (sündinud enne 1200 – surnud 5. märtsil 1232) kuus poega, kelle nimed on teada: