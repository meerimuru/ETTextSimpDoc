Vitslav I (sündis umbes 1180, suri 7. juunil 1250) oli lääneslaavi päritolu Taani kuninga alluv ja Rügeni vürst aastatel 1221–1249. Esimesed teated Vitslav I kohta pärinevad 1193. aastast.

Tema vanemad olid Rügeni vürst Jaromar I ja printsess Hildegard, kes oli Taani kuninga Knud V ja Rootsi printsessi Sophie tütar. Vitslav I osales 1219. aastal Taani kuninga Valdemar II sõjakäigus Eestisse ja juhatas väesalga Lindanise lahingus. Pärast oma venna tagasiastumist oli ta alates 1221. aastast Rügeni ainus vürst.

Vitslav I osales sõdades Valdemar II poolel, hoides kindlaid suhteid Taaniga. Ta rajas 1231. aastal Neuenkampi kloostri ja andis 1234. aastal Stralsundile linnaõigused ning eriõigused, sealhulgas õiguse püüda kala ja vabastuse tollimaksust. Tema valitsemise ajal oli Rügeni vürstkond kõige suurem. Vitslav I ja tema naine Margarete said kuus poega.