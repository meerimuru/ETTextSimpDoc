Language: et | Title: Rein Taagepera | URL: https://et.wikipedia.org/wiki/Rein_Taagepera | Wikidata Item ID: Q1771205 | Page ID: 57721 | Revision ID: 6633826 | Date: 2024-05-01

Rein Taagepera (sündinud 28. veebruaril 1933 Tartus) on eesti päritolu ameerika politoloog ja Eesti poliitik.

Taagepera põgenes 1944. aasta septembris koos perega okupeeritud Eestist. Ta lõpetas keskkooli Marrakechis (tollases Prantsuse protektoraadis Marokos). Seejärel õppis ta USA-s ja Kanadas füüsikat ning sai Delaware'i ülikoolist 1965. aastal filosoofiadoktori kraadi. 1969. aastal sai ta magistrikraadi rahvusvaheliste suhete alal ja asus tööle California ülikooli Irvine'is, kuhu jäi kogu oma ülejäänud Ameerika-karjääri ajaks.

Rein Taagepera politoloogiaalased tööd käsitlevad peamiselt valimisi ning neis rakendab ta kvantitatiivseid meetodeid, mille omandas füüsikuna.

Taagepera taheti Eesti Üliõpilaste Seltsist välja arvata, kuna 1971. aastal Kanada metsaülikoolis soovitas ta "30 aasta plaanis" taotleda Nõukogude Liidu poolt okupeeritud Eestile Ungari Rahvavabariigi tüüpi staatust.

Taagepera oli Eesti Kongressi ja Põhiseaduse Assamblee liige. 1992. aastal kandideeris ta presidendivalimistel ning saavutas Arnold Rüütli ja Lennart Meri järel kolmanda koha, kogudes 23% häältest. Hiljem oli ta üks erakonna Res Publica rajajaist ning esimees 8. detsembrist 2001 kuni 24. augustini 2002, kuid jäi peagi selle tegevusest kõrvale.

Taagepera on võtnud sageli sõna ajakirjanduses ühiskondlikel ja poliitilistel teemadel. 2005. aastal läks tema samanimelisest kirjutisest käibele eestlaste demograafilist kriisi iseloomustav metafoor "demograafiline vetsupott".

Tema abikaasa oli keemik Mare Taagepera (1938–2013), neil on kolm last. Tema isa Karl Taagepera oli loomaarstiteadlane.
