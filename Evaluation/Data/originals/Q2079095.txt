Language: et | Title: Peter Wohlleben | URL: https://et.wikipedia.org/wiki/Peter_Wohlleben | Wikidata Item ID: Q2079095 | Page ID: 449262 | Revision ID: 6136390 | Date: 2024-05-01

Peter Wohlleben (sündinud 1964. aastal Bonnis) on saksa metsnik ja looduskirjanik.

Hümmeli valla metskonna juhina muutis Wohlleben seal kasutatud traditsioonilise majandamisviisi alates 1994. aastast äärmiselt ökoloogiliseks. Esmalt loobuti täielikult taimekaitsevahendite kasutamisest. Tänapäeval on Hümmel üks väheseid omavalitsusi Saksamaal, kus puidukombaine ei kasutata. Selle asemel töötatakse trosside ja traktorite, metsatööliste ja osaliselt hobuste abil. 1996. ja 1998. aastal sai metskond Adenau valdade ühenduse eripreemia ökoloogilise metsamajandamise eest ja oli 2010. aastal Saksamaa kodu- ja keskkonnaliidu võistluse võitja. 2008. ja 2012. aastal osutus Hümmeli metskond väljavalituks konkursil "Deutschland – Land der Ideen". Sellise metsamajandusviisi väärtuse hindamiseks alustas Wohlleben koostööd Aacheni ülikooli keskkonnauuringute instituudiga.

Wohlleben algatas Hümmelis ka kaks eripärast kalmistumetsa inimestele, kes eelistavad matmispaika põlismetsas. Väljaspool neid matmispaiku sai Hümmeli metskond rahvusvahelise metsahoolekogu FSC tunnustuse ja metskond vastab Saksa looduslähedase metsahoolde liidu kriteeriumidele.

Wohlleben on ka projektide "Metsik pöök" ja "Kodanikujaht" algataja.

2017. aastal asutas Wohlleben koos Lidwina Hamacheri und Kerstin Manhelleriga Hümmeli metsaakadeemia. Ettevõte korraldab metsa- ja metsamajandamise teemalisi seminare, kursusi ja matku, nõustab metsaomanikke ja metsandusfirmasid, müüb õppematerjale ja erialakirjandust ning tegeleb muude metsandusega seotud tegevustega.

Raamat "Puude salapärane elu" oli 2016. aasta Spiegeli raamatumüügiedetabeli tipus. Reaktsioonid teosele olid aga erinevad. Ühelt poolt kiideti teaduse hetkeseisu huvitavat ja valgustavat kajastust. Teisalt, erialaringkonnad ei võtnud raamatut kuigi tõsiselt, nad kritiseerisid autorit metsa tugeva inimesestamise eest ning heitsid talle ette selle müstifitseerimist. Samuti öeldakse, et piir faktide ja oletuste vahel ei ole lugeja jaoks eristatav.


