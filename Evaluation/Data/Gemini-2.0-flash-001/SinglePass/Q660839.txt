Vitslav I (umbes 1180 – 7. juuni 1250) oli Rügeni vürst aastatel 1221–1249. Ta oli Taani kuninga vasall ehk talle alluv valitseja. Vitslav I oli lääneslaavi päritolu.

Esimene teade Vitslav I kohta on aastast 1193. Tema vanemad olid Rügeni vürst Jaromar I ja printsess Hildegard, kes oli Taani kuninga Knud V ja Rootsi printsessi Sophie Sverkersdotteri tütar.

Aastal 1219 osales Vitslav I Taani kuninga Valdemar II sõjakäigus Eestisse. Ta juhtis väesalka Lindanise lahingus.

Pärast oma venna Barnuta tagasiastumist sai Vitslav I-st 1221. aastal Rügeni ainus vürst. Samal aastal on esimest korda kirjas saksa asunikud Rügeni maismaal. Ta osales sõdades Valdemar II poolel, näiteks 1225. aastal Möllni lahingus ja 1227. aastal Bornhövedi lahingus. Kuigi taanlased kaotasid, jäi ta Taanile ustavaks. Aastal 1231 asutas ta Neuenkampi kloostri (nüüd Franzburg). Aastal 1234 andis ta Stralsundile linnaõigused ja eeliseid, nagu kalapüügiõigused ja tollimaksuvabastus. Vitslav I valitsemise ajal oli Rügeni vürstkond kõige suurem.

Tal oli naise Margaretega (enne 1200 - 5. märts 1232) kuus poega, kelle nimed on teada.
