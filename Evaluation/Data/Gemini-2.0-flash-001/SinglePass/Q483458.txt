Jeju ülestõus (korea keeles 제주 4·3 사건) oli mäss Jeju saarel, mis toimus aprillist 1948 maini 1949. Ülestõus sai alguse sellest, et Jeju saare elanikud ei olnud nõus Korea jagunemisega.

Nad olid alates 1947. aastast korraldanud üldstreike. Nad ei olnud rahul, et ÜRO komisjon (UNTCOK) soovis korraldada valimisi ainult aladel, mida kontrollis USA armee.

Aprillis 1948 alustas Lõuna-Korea Töölispartei täiemahulist ülestõusu. Nad hakkasid ründama politseinikke. Kirde Noorteliiga hakkas mässulisi maha suruma. Augustis karmistas president Syngman Rhee valitsus olukorda veelgi. Novembris kehtestati kaitseseisukord. Märtsis 1949 kuulutati Jeju maa-aladel välja mässuliste "hävituskampaania", mis kestis kaks kuud.

Kui juunis 1950 algas Korea sõda, tappis valitsus veel Jeju mässust osavõtnuid ja inimesi, keda kahtlustati valitsuse vastastes vaadetes. Kogu sündmuse kohta ei räägitud riigis tsensuuri tõttu aastakümneid.

Jeju ülestõus oli väga vägivaldne. Hukkus 14 000 – 30 000 inimest (10% Jeju elanikkonnast) ja 40 000 inimest põgenes Jaapanisse. Mõlemad pooled panid toime julmusi. Ajaloolaste arvates olid valitsusvägede meetodid eriti julmad. Selle tagajärjel levis mäss ka Lõuna-Jeolla provintsi Yeosu-Suncheoni ülestõusu näol. Mõned ajaloolased peavad Jeju ülestõusu Korea sõja alguseks.

Aastal 2006, umbes 60 aastat hiljem, vabandas Lõuna-Korea valitsus juhtunu pärast ja lubas maksta kahjutasu. Aastal 2019 vabandasid esimest korda ka kaitseministeerium ja politseiamet.
