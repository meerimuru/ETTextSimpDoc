Jeju ülestõus (Lõuna-Koreas tuntud kui Jeju 3. aprilli sündmus) oli mäss Jeju saarel, mis kestis aprillist 1948 maini 1949. Saare elanikud korraldasid alates 1947. aastast üldstreigi, protesteerides Korea jagamise ja ÜRO ajutise komisjoni valimiste vastu, mis toimusid ainult Ameerika kontrollitud piirkondades.

Aprillis 1948 alustas Lõuna-Korea Töölispartei koos toetajatega mässu, rünnates politseinikke. Sellele vastas Kirde Noorteliiga mässuliste mahasurumisega. Augustist alates muutus Syngman Rhee valitsus mässu mahasurumisel jõhkramaks. Novembris kehtestati sõjaseadus ja märtsis 1949 kuulutati Jeju külades välja "hävituskampaania", mis kestis kaks kuud. Kui juunis 1950 algas Korea sõda, tappis valitsus veel ka inimesi, keda kahtlustati Jeju mässus osalemises või osavõtus. Selle sündmuse kohta info keelati aastakümneid.

Jeju ülestõus oli väga vägivaldne ja selle tagajärjel suri 14 000 – 30 000 inimest (kuni 10% Jeju elanikest). Lisaks põgenes umbes 40 000 inimest Jaapanisse. Ajaloolaste arvates olid valitsusvägede meetodid julmad ja põhjustasid Yeosu-Suncheoni ülestõusu Lõuna-Jeolla provintsis. Sõjaajaloolane Allan R. Millett arvab, et Jeju ülestõus oli Korea sõja algus.

Umbes 60 aastat hiljem, aastal 2006, vabandas Lõuna-Korea valitsus ametlikult ja lubas maksta kahjutasu. Aastal 2019 vabandasid esimest korda ka kaitseministeerium ja politseiamet.
