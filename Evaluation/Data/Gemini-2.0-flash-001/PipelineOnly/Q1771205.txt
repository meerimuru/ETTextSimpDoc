Rein Taagepera (sündinud 28. veebruaril 1933 Tartus) on Eestist pärit Ameerika poliitikateadlane ja Eesti poliitik.

Ta põgenes 1944. aastal koos perega Eestist. Ta lõpetas keskkooli Marrakechis ning õppis seejärel USA-s ja Kanadas füüsikat. 1965. aastal sai ta Delaware'i ülikoolist doktorikraadi. 1969. aastal sai ta magistrikraadi rahvusvahelistes suhetes ja asus tööle California ülikoolis Irvine'is.

Rein Taagepera teadustööd käsitlevad peamiselt valimisi, kasutades füüsikast pärit numbrilisi meetodeid.

Teda taheti Eesti Üliõpilaste Seltsist välja visata, sest 1971. aastal soovitas ta metsaülikoolis "30 aasta plaanis" taotleda Eestile Ungari sarnast olukorda ajal, mil Eesti oli Nõukogude Liidu poolt hõivatud.

Ta oli Eesti Kongressi ja Põhiseaduse Assamblee liige. 1992. aastal kandideeris Taagepera presidendiks ja sai 23% häältest. Hiljem oli ta üks erakonna Res Publica asutajaid ja esimees, kuid ei osalenud peagi selle tegevuses enam.

Ta on rääkinud ühiskonna ja poliitika teemadel. 2005. aastal sai tuntuks võrdlus "demograafiline vetsupott", mis kirjeldab eestlaste rahvaarvu vähenemist.

Tema abikaasa oli keemik Mare Taagepera (1938–2013), neil on kolm last. Ta isa Karl Taagepera oli loomaarst.
