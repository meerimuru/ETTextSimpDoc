Peter Wohlleben (sündinud 1964 Bonnis) on saksa metsaekspert ja looduskirjanik.

Aastal 1994 muutis ta Hümmeli metskonna juhina metsa majandamise loodussõbralikumaks, lõpetades taimekaitsevahendite kasutamise. Hümmel on üks väheseid omavalitsusi Saksamaal, kus ei kasutata puidukombaine, vaid trosse, traktoreid, metsatöölisi ja hobuseid. Metskond sai preemiaid loodussõbraliku majandamise eest (1996, 1998) ja võitis 2010. aastal Saksamaa kodu- ja keskkonnaliidu konkursi. Aastatel 2008 ja 2012 kandideeris Hümmeli metskond konkursile "Deutschland – Land der Ideen". Wohlleben hindas koostöös Aacheni ülikooliga sellise majandamise kasulikkust.

Wohlleben algatas Hümmelis kalmistumetsad ja on projektide "Metsik pöök" ning "Kodanikujaht" algataja. Hümmeli metskonnal on FSC tunnustus ja see vastab Saksa looduslähedase metsahoolde liidu nõuetele. Ehk Hümmeli metsa majandamine vastab keskkonnahoiu standarditele.

Aastal 2017 asutas Wohlleben koos Lidwina Hamacheri ja Kerstin Manhelleriga Hümmeli metsaakadeemia, mis pakub koolitusi, kursusi ja nõustamisi metsa ja metsamajandamise teemal.

Tema raamat "Puude salapärane elu" oli 2016. aastal populaarne, kuid tekitas vastakaid arvamusi. Seda raamatut kiideti teaduse huvitava ja arusaadava kirjeldamise eest, kuid teadlased kritiseerisid autorit metsa liigse inimesestamise ja salapärastamise ning faktide ja oletuste segamise eest.
